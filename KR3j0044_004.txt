# -*- mode: mandoku-view -*-
#+TITLE: 蘆浦日記
#+DATE: 2019-03-29 21:29:10.483940
#+PROPERTY: ID KR3j0044
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 4
<pb:KR3j0044_WYG_004-1a>¶
　　欽定四庫全書¶
¶
　　蘆浦筆記卷四　　　　　宋　劉昌詩　撰¶
¶
　　孫叔敖碑¶
¶
　　楚相孫君碑不見書撰人名氏攷史記本傳列于循吏¶
之首獨載改幣髙相事為詳而碑則畧之埋蛇隂徳僅¶
書於劉向新序屬子云云則在優孟傳然其文意皆不¶
同碑謂生於季末仕於靈王則謬矣且莊之後為共為¶
康為郟敖歴三世凡五十年始為靈安得仕於靈卒後¶
<pb:KR3j0044_WYG_004-1b>¶
數年而荘復封其子耶六一先生跋喜其得叔敖之名¶
兼以集録二十年求之博且勤乃得之故不暇訂正耳¶
¶
　　周府君名¶
¶
　　漢周府君碑六一先生凡三四首跋最後方辨其名憬¶
蒋頴叔作武溪深乃謂名煜且押之韻葢石古剥落以¶
其形似求合於君光之字故云爾曽南豐集顧雲從知¶
韶州王之材得此碑書來曰按曲江縣圖經名晣則併¶
與其形似而不辨何至遽信而以六一為未詳考耶¶
¶
<pb:KR3j0044_WYG_004-2a>¶
　　中陽里¶
¶
　　漢髙祖紀沛豐邑中陽里人也葢里名中陽今漢書標¶
注乃題云沛豐邑中豈公是先生誤筆耶因以知史筆¶
無羡字¶
¶
　　心經¶
¶
　　釋氏心經其中自云般若波羅蜜多葢梵語也嘗觀六¶
一先生集古跋中乃書多心經經為多心何以為佛恐¶
公誤筆爾因書以袪見者之惑¶
¶
<pb:KR3j0044_WYG_004-2b>¶
　　䕫子國¶
¶
　　䕫州春秋時巴子國也今人言䕫州以至文字間率曰¶
䕫子國而不知其誤徃徃以劉禹錫為證余考禹錫之¶
記云䕫子國也其文意謂䕫乃子國葢是兩句訛以傳¶
訛因不復辨殊不知䕫子國今實在歸州¶
¶
　　揚州¶
¶
　　廣陵志載揚之得名李巡以為江南之氣躁勁厥性輕¶
揚隋志亦謂江都人性躁勁風氣果決平陳之後頗變¶
<pb:KR3j0044_WYG_004-3a>¶
淳質俗敝稍愈於古葢嘗疑之禹别九州揚居其一歴¶
三代秦漢隋唐雖更徙分合不常而名終勿易諗如前¶
説則隋以前揚人舉非良士美俗矣是豈古聖人所以¶
名州之意耶攷太康地記謂東漸太陽之位履正含文¶
天氣奮揚故取名焉余嘗為續志引斯言以冠篇首因¶
為一洗躁勁輕揚之恥云¶
¶
　　巴丘¶
¶
　　漫録地理門載巴丘縣以巴山得名縣有巴山故也巴¶
<pb:KR3j0044_WYG_004-3b>¶
丘晉屬廬陵梁改置巴山郡隋以來稱崇仁縣是也以¶
上吳説予按臨江志建安四年孫䇿下豫章分置廬陵¶
郡以孫賁為豫章太守孫輔為廬陵太守留周瑜鎮巴¶
丘裴松之注云巴丘縣前説謂晉屬廬陵固無異矣然¶
九域志以新淦縣為古巴丘城輿地志又以吳後主分石¶
陽新淦兩縣置巴丘郡隋平陳開皇九年章洸廵撫東¶
南遂廢巴丘郡復以新淦屬廬陵今縣南八十里峽江¶
有古巴丘廢城六十里間有周瑜廟舊經載瑜歸江陵¶
<pb:KR3j0044_WYG_004-4a>¶
治行於巴丘病卒後人因祠之然則巴丘在新淦明矣¶
豈崇仁又一巴丘耶然皆謂屬廬陵又何也或云吳取¶
荆州周瑜鎮巴丘乃今岳州巴陵郡姑存之以俟博古¶
者訂焉¶
¶
　　賢女舖¶
¶
　　漫録載南康有賢女舖葢祥符間女子姓劉氏夫死誓¶
不再嫁父兄彊之因自沈於水舖因得名然予嘗過之¶
壁間有碑記其大畧似謂初嘗議昏已定而夫家貧父¶
<pb:KR3j0044_WYG_004-4b>¶
兄悔之别以許人女曰一身而二適雖未嫁奈節何父¶
兄彊之乃溺死亦云舊名貞女全與此不同豈信傳聞¶
之誤耶¶
¶
　　餘干¶
¶
　　饒之餘干號于越攷閩粤王傳無諸搖皆勾踐之後秦¶
并天下以其地為閩中郡諸侯畔秦無諸搖率粤歸鄱¶
陽令呉芮又嚴助傳淮南王諫伐閩越書云越人欲為¶
變必先由餘干界中韋昭注越邑今鄱陽縣也于越得¶
<pb:KR3j0044_WYG_004-5a>¶
名以此而餘干之名縣不書所由起按玊山縣有二溪¶
名上干下干合流至饒之東南而水回環因以名縣餘¶
干是也¶
¶
　　于越¶
¶
　　于越之名以于溪入越地無以議為也荀子云于越夷¶
貉之子則有疑焉春秋定公五年書於越入吳注云於¶
發聲也史記又書為于越注云發聲也與於同然則于¶
於皆越人夷語之發聲猶吳人之言勾吳耳予謂此于¶
<pb:KR3j0044_WYG_004-5b>¶
越恐合是干越¶
¶
　　管名¶
¶
　　四明奉化縣凡七鄉皆有一管名如曰廣平松賢履信¶
鳴鴈黄甘嵩溪靈泉棲鳯他處未聞也¶
¶
　　堯廟¶
¶
　　桂林有堯舜廟堯廟在堯山下灕江中分舜廟在西岸¶
相望而有碑刻髙崖韓雲卿文韓擇木八分書李陽氷¶
篆額葢舜𦵏蒼梧故於此立祠無可疑者堯廟則謂因¶
<pb:KR3j0044_WYG_004-6a>¶
山而立郡每嵗於水際望祀南軒先生亦有祠唐帝詞¶
云淳熈四年静江守臣張栻既新陶唐帝祠二月甲子¶
率官屬祗謁祠下再拜稽首退而歌曰溪交流兮谷幽¶
山作屏兮曽丘皇胡為乎於此留藹冠佩兮充庭潔芳¶
馨兮載陳純衣兮在御東風吹兮物為春皇之仁兮其¶
天四時序兮何言出門兮四顧𣺌宇宙兮茫然南軒是¶
時毁諸淫祀而獨留此二廟且修之抑不知嘗攷證其¶
所始乎盖堯未嘗至南方若因山而祀則予曩遊桂林¶
<pb:KR3j0044_WYG_004-6b>¶
大抵迴環之山皆積石惟堯山則累土故此山因土而¶
名堯恐非陶唐氏之堯若廟而祀之特此山之神可矣¶
若曰唐帝恐成附㑹故願與博古者評之¶
¶
　　荆佽飛廟¶
¶
　　四明城北鹽倉之西有荆佽飛廟無碑載神姓氏攷淮¶
南子荆有佽非得寳劒于干還渡江中流暴風揚波兩¶
蛟夾舟佽非謂洫船者曰有如此而得活者乎曰未嘗¶
見也於是佽非瞋目攘臂拔劒曰武士可以仁義説不¶
<pb:KR3j0044_WYG_004-7a>¶
可刼而奪此江中之腐肉朽骨弃劒而已余又奚愛焉¶
赴江刺蛟遂斷其頭舟人盡活荆爵為執圭孔子聞之¶
曰夫善戰腐肉朽骨弃劒者佽非之謂乎今廟稱荆佽¶
飛侯圖經亦謂州北有蛟池故老云嘗有蛟自江來窟¶
於此人患之故即其旁立佽非廟以鎮之是則真以為¶
荆之佽非矣然予觀吕氏春秋荆有勇士次非盖是姓¶
次名非豈應以神姓名為廟號而况加為侯封哉且次與¶
佽非與飛字皆不同而好事者附㑹斬蛟之説以鎮蛟¶
<pb:KR3j0044_WYG_004-7b>¶
池彊名之傳流至今載在祀典竟未有辨之者漢百官¶
公卿表武帝大初元年更名左弋為佽飛掌弋射則佽¶
飛之名實始於此又宣帝紀神爵元年發應募佽飛射¶
士服䖍亦謂以材力名官若據建隆中鄞令金翊纂異¶
記謂唐武徳時為鄞州至開元中改鄞為明郡名奉化¶
城號甬東地名句章軍號佽飛則此廟必因軍將之有¶
功於人故人為之祠爾官於此者合討論而正其名庶¶
幾神亦歆其祀也¶
¶
<pb:KR3j0044_WYG_004-8a>¶
　　草鞋大王事¶
¶
　　紹興癸丑予客淮南時右司陳子長損之蜀人也以庾¶
節攝楚州往訪之從容言及蜀道上有百年古木枝葉¶
繁茂隂可庇一畆故東西行者多憩其下或易屝屨則¶
以其舊抛挂於枝上以為戲乆而積千百䩫亦有卜心¶
事者徃徃皆應人固神之忽一士人應舉過之旁無人¶
焉取佩刀削樹皮書曰草鞋大王某年月日降莫有知¶
者洎囘途則已立四柱小廟堂矣士笑而不言三年再¶
<pb:KR3j0044_WYG_004-8b>¶
至則祠宇壯麗亦有十數家於其側驚而問焉則備言¶
其靈感士乃留宿而扣神曰神之號蓋某戲書胡然而¶
至此盛耶抑神何人也是夕夢神紫綬而請見告之曰¶
予此近老舖兵也平生不敢欺心揀汰之後每見負重¶
而不能前者因為送五里以息其肩無他長也不謂上¶
帝録是勞績顧未有所處得先輩書此號遂受勅俾血¶
食士曰若何為而能靈感神曰是非予所能也每有禱¶
雨暘或休咎即為奏帝帝以其誠随扣得請爾士曰然¶
<pb:KR3j0044_WYG_004-9a>¶
則某之前程可問乎神曰諾再夕夢神告曰必俟某年¶
而後登第當至何官已而皆驗然則神亦何常之有人¶
茍有一善上帝無不録之積惡亦然可不知所擇哉¶
¶
¶
¶
¶
¶
<pb:KR3j0044_WYG_004-9b>¶
¶
¶
¶
¶
¶
¶
¶
¶
　　蘆浦筆記卷四¶
¶
